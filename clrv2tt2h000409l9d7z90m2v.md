---
title: "Sa religjioze është lufta në Lindjen e Mesme?"
seoTitle: "Sa religjioze është lufta në Lindjen e Mesme?"
seoDescription: "Nisur nga shumë prej debateve mbi çështjen e besimeve fetare në konfliktin e fundit në Palestinë, ndjeva detyrimin që modestisht të shkruaj disa rreshta për"
datePublished: Fri Jan 26 2024 20:09:30 GMT+0000 (Coordinated Universal Time)
cuid: clrv2tt2h000409l9d7z90m2v
slug: sa-religjioze-eshte-lufta-ne-lindjen-e-mesme
cover: https://cdn.hashnode.com/res/hashnode/image/upload/v1706299638130/8138dc0a-4983-4acd-a727-4a4dc8ec7fc3.jpeg
tags: opinion, iran, palestina, lindja-e-mesme, analize, izraeli, palestine-izrael, lufta, arabia-saudite, izrael

---

Nisur nga shumë prej debateve mbi çështjen e besimeve fetare në konfliktin e fundit në Palestinë, ndjeva detyrimin që modestisht të shkruaj disa rreshta për të sheshuar disa keqkuptime të cilat merren të mirëqena në debatet e panelet shqiptare, sidomos në kontekstin religjioz duke na e shitur si një ndeshje futbolli ku luan kurani dhe bibla.

Shtet-kombet

Konflikti i Palestinës nuk fillon 3000 vite më parë, si narrativa zioniste pretendon. Dëshira e hebrenjve mbi tokën e premtuar ka qenë subjekt debatesh mbi dijetarët hebrenj në formën e qasjes religjioze ndaj Izraelit biblik. Por përse fillon pikërisht shekullin e kaluar dhe veçanërisht në 1948? Një element kyç i cili nuk është përmendur nëpër ekrane është faktori i nacionalizmit dhe shtet-kombet. Shtet-kombet, ndryshe nga kombet, i grupojnë njerëzit (kryesisht) nga gjuha që flasin dhe në raste ekstreme pa marrë parasysh as origjinën prindërore. Ashtu si ne shqiptarët bëjmë gabimin logjik të historianit ku quajmë Skënderbeun apo principatën e Krujës shqiptarë e jo arbëror, apo gjithë ajo luftë dhe energji kot për të provuar që Gjergji nuk kishte nënë serbe, ashtu qëndron edhe çështja me një shtet hebre: pretendohet se ky nocion i shpikur në shekullin e 19, është koncept i njejtë me konceptin e Izraelit që paraqet dhjata e vjetër. Pra ata janë komb hebre sot, sepse janë etnikisht hebrenj dhe se flasin hebraisht. Ndërsa Izraeli biblik është subjekt i një populli religjioz, njerëzit e të cilit do të kapen dorë për dore duke kënduar paqësisht rreth tempullit të Solomonit, në harmoni me njëri-tjetrin (sipas doktrinës së tyre), kur Zoti vetë t’a ngrejë në mënyrë të magjishme tempullin. Ky është këndvështrimi ortodoks mbi Izraelin biblik. Çështja e religjionit për izraelitët e sotëm vjen në vijë të dytë, ku Dhjatën e Vjetër e kanë thjesht alibi për debate dhe argumente në përplasjet që ndodhin. Elementi fetar, sado i dobët në konceptin e shtet-kombit përballë etnisë, në Lindje të Mesme, e lënë me ose pa dashje kështu nga britanikët, filloi të marrë një formë nacionalizmi edhe ndër popujt arab, të cilët përdorën me krenari islamin "protestant" për të shporrur prurjet dhe ritet e heretike (sipas tyre) të osmanëve kur ishin pjesë e hilafetit duke zhvilluar paralelisht dhe identitetin arab. Kështu, pa gjykuar në ishin të drejta apo të gabuara zhvillimet e arabëve përkundrejt osmanëve, lindën dhe shtetet arabe të ndara me kufij dhe territore të sakta nga njëra-tjetra, kombe simotra, por që falë nacionalizmit tani e ndjenin veten superiore edhe ndaj njëra-tjetrës jo vetëm ndaj Izraelit i cili lindi më vonë. Kjo përfshin dhe konkurencën mbi superioritetin e dijetarëve islam, tashmë origjina e tyre thotë shumë.

Ky argument na çon direkt në pyetjen që gjithëkush nxiton t'i përgjigjet: A është luftë fetare kjo që po ndodh në Palestinë? Këtu duhet theksuar se këndvështrimi im është ai i Islamit pasi ai është besimi im dhe eskatologjinë e të cilit e njoh më mirë se doktrina hebraike apo kristiane. Muslimanët bëjnë një gabim trashanik, identik si gabimi i zionistëve përfshirë dhe gabimin e popullit pers të Iranit me karakter militar shiit: Aplikojnë çfarë gjejnë në eskatologji përpara se të ndodhë, në mënyrë që të ndodhë. Ky është dhe burimi i fondamentalizmit kristian, hebre dhe islam. Opinioni historik i njerëzve për islamin, si një fe tolerante me popujt e tij dhe një djep i civilizimit botëror tashmë është shuar. Është shuar sepse këto vlera janë zëvendësuar tashmë nga një grup i cili sforcon të ardhmen që parashtrohet në eskatologji dhe e aplikojnë për ta bërë realitet. Një shembull konkret për këtë është dhe koncepti i Vilajetit të Fakihut (kuptohet si ruajtja e gjendjes së juristit islam) mbi të cilin hoxhallarët shiit nuk lejuan komunistët të mbanin pushtetin pas revolucionit islamik të Iranit në '79. Vilajeti i Fakihut sipas shiitëve (të dymbëdhjetët, ithna asharitë) është një sistem shenjtorësh/hoxhallarës që ruajnë ligjin e Allahut deri në ardhjen e të dymbëdhjetit apo imam Mehdiut, një figurë mesianike që i paraprin ardhjes së dytë të Krishtit në tokë. El Khomeini zgjodhi ta zgjerojë si koncept duke thënë se ata nuk do presin imam Mehdiun duarkryq, por duhet të krijojnë kushtet e nevojshme dhe të mjaftueshme për të zotëruar një tokë dhe një sistem sepse ndryshe nuk ndodh ardhja i tij. Dhe kështu lindi dhe Irani si një shtet militar i islamit politik. E njejta manovër u tentua në lëvizjet synite në Arabi Saudite, përpara fenomeinit fondamentalist të Usama Bin Laden me një djalë të ri të quajtur Xhuheiman, i cili besonte se ishte imam Mehdiu (i versionit synit). Xhuheiman rrethon Meken, pasi kështu thotë një hadith që do ndodhë kur Mehdiu të vijë, dhe përleshet me policinë dhe ushtrinë saudite për disa ditë rresht. Jo vetëm kjo por qyteti i shenjtë i Mekes u shndërrua pikërisht si thonin edhe hadithet, e rrethuar nga ushtri vendase aq sa edhe pengjet që kishin mbetur në Meke për pelegrinazh filluan ta besonin Xhuheimanin si Imam El Mehdi, derisa u bindën se ky personazh ishte thjesht një personazh i krisur. Dijetarët e Saudisë kishin shumë turp të flisnin për Xhuheimanin sepse për rastësinë e të gjithëve, Xhuheimani ishte një nxënës që studionte fort. Kjo ngjarje është dhe zanafilla e celulave fondamentaliste islame moderne edhe pse teologjia e tyre është zhvilluar me Muhamed Ibn Abdylvehab më herët. Në të njëjtën formë të këndvështrimit të tekstit mbi eskatologjinë, jo vetëm Xhuheimani, por të gjitha lëvizjet si Al Kaeda në Afganistan, Al Kaeda në Irak të cilat më vonë krijuan edhe një shtet islamik arabfolës, janë manifestime apo kundërmanifestime të të njejtit fenomen: një nacionalizmi të fshehur me bazë religjioze. Një shtet zionist është i ngjashëm me Vilajetin e Fakihut: kur ndërkohë shiitët po bëjnë gati kushtet e ardhjes së Mehdiut, zionistët nuk janë dakord të presin Elohimin (Allahun) t'ua rikthejë Tokën e Premtuar tek e cila pritet të vijë Mesihu, por janë të gatshëm ta marrin qoftë dhe me dhunë, për të krijuar kushtet e ardhjes së Mesihut, profetit të fundit, mbretit të fundit. Xhonturqit ishin gjithashtu një grumbull mysliman por laicistë, me fokus në Turqinë e bashkuar, por me ndryshimin e vetëm se nuk kishte libër të shenjtë ta konfirmonte. Ja tek gjejmë edhe një tjetër boshllëk të nacionalizmit të cilin në lindje të mesme e ngop feja ndërsa në popujt e tjerë e mbush mitologjia dhe folklori. Nuk duhet të harrojmë se Moska dhe Beogradi, kishat e tyre kanë gjithashtu nga një Serbi e një Rusi qiellore, një manifestim i pastër i nacionalizmit dhe (sipas meje) një deviancë e pastër nga doktrina ortodokse. Një argument tjetër është dhe fakti se sa fort fryhet miti se Izraeli është një shtet teokratik e nga ana tjetër askush nuk shpjegon dot pse një teokraci paska të njëjtat vlera liberale që ka dhe perëndimi që nuk beson në Zot fare.

Në gjithë këtë mesele sektesh që sot janë doktrina bazë dhe jo ajo ortodokse e islamit, krishtërimit dhe hebraizmit, na hyn në valle edhe një sekt kristian i një lobi jashtë Lindjes së Mesme, i cili është lobi evangjelist-protestant amerikan. M’u desh t’a theksoja shtetin jo vetëm sepse jemi në kontekstin e shtet - kombeve por edhe sepse nëpër diskutimet e mija me protestantë evangjelistë të Gjermanisë më është mohuar një lidhje e lobit protestant me çështjen e Izraelit duke pohuar madje se lidhja e vetme qëndron me evangjelizmin amerikan (ndoshta mund të ketë ndonjë lidhje midis ndarjes nga anglikan në luterian që bashkëfolësi nuk e sqaroi dot). Ky lob, është lobi më pasionant për një Izrael në Tokën e premtuar, sepse edhe sipas tyre, ndryshe nga tradita ortodokse dhe katolike, Jezus Krishti nuk kthehet në tokë pa u mbushur Izraeli biblik me hebrenj. Me ose pa dashje, me standardet e sotme, lobi evangjelist është dhe anti-semitik, për arsye se bibla na mëson se vetëm ata hebrenj që do e pranojnë Jezusin do të kenë mundësinë të hynë në mbretërinë qiellore. Pjesa tjetër, sipas asaj që evangjelistët nuk thonë, po përgatitet për mish për top dhe po përdoret me qëllime perfide madje në perspektivën e hebrenjve. Me pak fjalë, ata i trajtojnë hebrenjtë si një viç të cilin e rrisin me aq kujdes sepse janë gati ta bëjnë kurban menjëherë sapo Mesihu të zbresë nga qielli. Donald Trump ishte pjesë e këtij lobi dhe shumë hebrenj në SHBA ndiheshin të fyer kur ai u thoshte se ishte shërbëtor i shtetit të tyre - Izraelit - edhe pse ata kishin zgjedhur tě mbanin pasaporta amerikane, gjermane, ruse etj. Meqë ra fjala, të shoqërosh çdo hebre me shtetin e Izraelit konsiderohet gjithashtu anti-semitizëm pasi një hebre ka të drejtën e zgjedhjes se çfarë nënshtetësie t’i përkasë pa u privuar nga kjo e drejtë. Nga kjo gjithashtu rrjedh indirekt detaji se jo çdo kritikë ndaj shtetit zionist të Izraelit është anti-semitizëm.

Kohët e fundit valles i është bashkuar dhe narrativa ruse ortodokse, e cila kërkon islamin ta ketë aleat në luftrat që ajo po zhvillon. Që prej hyrjes së ushtrisë ruse në Ukrainë, retorika propagandistike e klerikëve muslimanë me afilacion ndaj Rusisë ka qenë tepër e qartë se aleati i vetëm i islamit për luftën kundër shthurjeve dhe “planeve djallëzore” të perëndimit pa Zot, është “mëma Rusi”. Aq fortë po lobon Rusia për këtë aleancë sa retorika e ideologut Aleksandër Dugin për të mbuluar njohjen e Izraelit si shtet, ku rusët ishin ndoshta të parët që e njohën, ka marrë trajtën e hedhjes së fajit mbi Bashkimin Sovjetik duke implikuar se Vladimir Putin është tjetër linjë, ndoshta ajo caristo-ortodokse. E përsëri, Rusia me gjithë propagandën e saj, ka zgjedhur të mbajë qëndrim neutral dhe qëndrim tërhiq e mos e këput si me Palestinën, si me Izraelin.

Celulat fondamentaliste islamike nuk janë vetëm në këtë valle, pa dashur të justifikoj ndonjë akt terrori të bërë prej tyre. Vallen e tyre e heqin fondamentalistë hebrenj, fondamentalistë evangjelistë dhe fondamentalistë shiit tepër të degëzuara nga doktrina ortodokse islame, kristiane dhe hebraike. Kjo e gjitha është mjeshtërisht e arritur nga koncepti i shtet-kombeve duke i trajtuar fondamentalizmat si rryma ortodokse dhe zyrtare të tyre.

Besimtarët

Disa vargje kuranore dhe shumë hadithe përbëjnë eskatologjinë islame. Ne si besimtarë shqetësohemi për të ardhmen sepse jetojmë për të kënaqur Zotin dhe të kuptosh shenjat e tij bazuar në tekst është prej ajkave të diturisë. Për fat të keq, shumë besimtarë nxitohen dhe dalin garant se ajo që ndodh është prej këtyre shenjave me domosdo. Të gjithë simpatizantët e shtetit islamik, të sinqertë apo djallëzor të cilët bënë thirrje për xhihad (2013-2014) bazohen në dy shenja kyçe:��1 - Tymi dhe dalja e imam Mehdiut në Damask. Prandaj dhe rasti i Sirisë në 2012 ishte subjekt i një fitneje e sprove të paparë. Shumë besimtarë realisht menduan se erdhi fundi i botës.

2 - Një hadith nga Musnedi i Imam Ahmedit: “Nga Khorasani do të dalin flamuj të zi që asgjë nuk do t'i zmbrapsë derisa të vendosen në Jerusalem” (dhe transmetime të ngjashme).

(Dhe shumë hadithe dhe ajete përforcuese)

Kjo u bë çështje serioze për sigurinë kombëtare të të gjitha shteteve në botë, ku shumë besimtarë ranë dhe në pranga për thirrje për luftë ndaj një shteti tjetër. Pati madje edhe për rastin e Palestinës një tentativë për të luajtur me emocionet nga demagogë që Zoti e di se për kë punojnë: Një dokument fiktiv i Zejtunës në Tunizi, deklaronte se dijetarët tunizianë kanë shpallur xhihad kundër Izraelit. Fatmirsisht, dokumenti nuk depërtoi thellë, duke njohur dhe kontekstin e një shteti të dobët si Tunizia.

Megjithatë, tentativa mbi interpretimin e haditheve të ditëve të fundit përsëri ka. Kjo sepse hadithet për Jeruzalemin janë më të shumtë se hadithet për Sirinë sepse vetë Jeruzalemi është vend i shenjtë edhe për muslimanët. Madje flitet edhe për një ekspuls të popullit palestinez (më saktë popullit autokton vendas) nga ato toka. Aty ku përsëri gabojmë është se ngatërrojmë Gazën me Jeruzalemin dhe popullin palestinez të shtet-kombeve me një popull të grupuar sipas konceptit profetik. Për më tepër, ndër muslimanë është krijuar përshtypja se Izraeli dhe izraelitët, meqë dhe ata po presin një profet, do jenë populli i anti-krishtit ose mesihut të rremë, Dexhallit. Përsëri, kemi të bëjmë me një ndikim të frymës hebraike, interpretimit hebraik mbi hadithet e profetit Muhammed, apo më saktë një implikim logjik i cili faktikisht nuk është i saktë. Le ta argumentojmë me këtë hadith konkret:��“Enesi (Allahu qoftë i kënaqur me të) ka thënë: “I Dërguari i Allahut (paqja dhe mëshira e Allahut qofshin mbi të) ka thënë: “Daxhalli do të dalë nga mesi i hebrenjve të Isfahanit (Iran) dhe me të do të jenë shtatëdhjetë mijë hebrenj të veshur me kurora.” (Transmeton Ahmedi, nr. 12865).”��Ky hadith është shembull i pastër i interpretimit të verbër. Profeti Muhammed, nuk thotë gjëkundi se të gjithë hebrenjtë do të jenë krah Dexhallit, por një numër shumë i madh (debati i numrit është debat midis literalistëve dhe atyre që njohin figura letrare në teologjinë islame, por për momentin nuk mund t’i hymë kësaj çështjeje). Nga ky shembull, duket sheshit madje se këtu nuk flitet për “Izraelin” britaniko-modernist por për një grup hebrenjsh të ardhur nga qyteti i Isfahanit i cili sot ndodhet në Iran. Pa përmendur faktin se duke qenë se po shohim një Izrael të fuqishëm në Lindje të Mesme, muslimanët hynë në konspiracion duke pretenduar se një komplot hebraik në botë, egziston vetëm për të shkatërruar muslimanët. Të jemi të sinqertë, muslimanëve nuk ke sot ç’tu shkatërrosh e për më tepër pjesmarrja në konspiracion duke krijuar në kokë një pleqëri hebreje e cila lëviz marionetat nga sipër e shkakton tërmete globale, bie ndesh me ajetin kuranor të zbritur nga Allahu famëlartë:��“Ti mendon se ata janë të bashkuar, mirëpo zemrat e tyre janë të përçara, sepse ata janë njerëz që nuk e përdorin arsyen e tyre.” (Kaf 50: 37)

Nëse çdo hebre do e shoqëronim me Izraelin, ajeti kuranor do ishte argument pro konspiracionit. Por ja që realiteti është ndryshe, dhe një prej zërave më të fuqishëm kundër Izraelit në botë janë vetë hebrenjtë anti-zionistë në perëndim. Zëri i tyre tejkalon ndonjëherë dhe atë të muslimanëve.��Duhet theksuar se ne si muslimanë nuk i urrejmë as ata e askënd për atë që janë, e as për besimin e tyre, por për atë që bëjnë. Profeti Muhammed saws, jo vetëm lidhi kontratë me ta, por edhe i vizitonte, u bënte qejfin, e vizitonin e i bënin qejfin. Gjendja ishte më se harmonike, derisa fiset hebraike në Medine dhunuan kushtetutën e Medinës, duke i thurrur komplot për ta vrarë me ndihmën e Kurashive, fisit Mekas që luftonin profetin saws. Që nga ai moment, profeti Muhammed porositi gjithë ndjekësit e tij se nëse ata kthehen majtas, ne duhet të kthehemi djathtas e kështu me rradhë. Dhe po këtu, rregulli i përgjithshëm për trajtimin me respekt të hebrenjve nuk bie posht, por profeti saws na ka lënë një shembull se si veprohet kur ata na luftojnë. Përgjatë historisë hebrenjtë nën kupolën islame janë trajtuar me kujdes, me respekt deri në epokën e modernizmit ku historia nis me shtetin e Izraelit nga britanikët e i fut këta të dy në sherr.

�

Sentimenti mbi Palestinën.�

Duke qenë se shumica e argumenteve që rrjedhin nga ky mendim janë se lufta është shumë pak religjioze dhe shume e lidhur me pushtetin, na lind me të drejtë pyetja: Përse kemi kaq shumë sentiment për popullin e Palestinës përkundrejt Jemenit i cili është i shkatërruar, Libanit i cili është i varfëruar, Libisë e cila është e shkrumbuar e Irakut i cili është i harruar? Kjo pyetje debatohet dhe fluturon shpesh lart apo poshtë, por nuk është pa bazë. Thirrja e muslimanëve kryesisht ka qenë: “Nuk ke pse të jesh musliman për të suportuar Palestinën, mjafton të jesh njeri” dhe kjo ka një bazë gjithashtu, pasi Palesina nuk është vetëm subjekt i islamit, por kryesisht dhe i së majtës e cila e sheh krijimin e shtetit të Izraelit si një projekt kolonializmi i palidhur fare me subjektin religjioz. Ndërsa unë kam një përgjigje tjetër. Reagimi i më së tepërmi i muslimanëve për këtë çështje nuk vjen vetëm nga lidhja eskatologjike midis hebrenjve dhe Izraelit por edhe nga një kontekst historik për krijimin e tij: Ishte projekti universal perëndimor për të çmontuar hilafetin osman, kupolën e vetme të islamit mbi tokë, e cila sot nuk egziston më. Pavetëdijshmërisht, çdo musliman që e njeh historinë, e sidomos shqiptarët e rritur me një frymë antikolonialiste apo nën tutelën e Serbisë në Kosovë, fajsojnë krijimin e shtetit zionist për shpërbërjen e umetit islam në botë. Por Palestina shkon përtej saj. Një karvan i gjatë islamofobie i cili nisi në fillim të këtij mijëvjeçari nga qeveritë perëndimore dhe mediat pranë tyre, dëshmojnë një rracizëm të hapur mbi të qenurit besimtar i fesë islame. Muslimanët jo vetëm janë të stërlodhur me një sjellje të tillë, por mbi të të vendosësh rastin e Palestinës është gisht në majë të hundës. Mund të thuhet në gjykimin tim se ka dhe një afilacion kulturor pasi shqiptarët dhe palestinezët një herë e një kohë i shërbenin të njëjtës perandori.��Për ta mbyllur, në gjykimin tim, ka shumë mirësi në solidarizimin me një popull i cili po përjeton një padrejtësi historike dhe duhet bërë çmos që zëri i tyre të dëgjohet në çdo cep të globit tek cilado qeveri që ka në dorë dy gjëra për të bërë për të. Nuk duhet të nxitohemi me interpretimet teologjike dhe me përgjithësimet e tepruara dhe duhet të kemi shumë kujdes se kujt profeti Muhammed saws i drejtohet kur përmend fjalën komb dhe kujt i referohemi ne kur përmendin fjalën komb. Situata në lindjen e mesme nuk është ende produkt e as brum i një lufte të shenjtë, por një produkt i një radikalizmi fetar islam, krisian dhe hebraik për rrjedhojë shkaqe të fëlliqura sjellin dhe pasoja të fëlliqura. Theksoj se unë nuk i mohoj hadithet e profetit tonë të dashur dhe se nuk kam as më të voglin dyshim se ato do të ndodhin herët apo vonë, por qëndrimi im është se jo për çdo ndodhi të këtij mijëvjeçari po vjen apokalipsi. Ndonjëherë mund të jetë fillimi i fundit të një kapitulli dhe jo fillimi i fundit të historisë. Përfshirja e fuqive të mëdha në këtë histori apo heshtja e vendeve që konsiderohen islame është madje prej argumenteve që lufta fetare nuk ka nisur ende. Kjo nuk do të thotë që muslimani duhet të vendosë alarmin për ditën e kijametit e gjer atëherë të mbyllë sytë e të ëndërrojë. Në çdo luftë, e shenjtë ose jo, obligohemi të rreshtohemi krah drejtësisë, qoftë edhe nëse e vetmja gjë që kemi është fjala,e të mos i bëjmë padrejtësi askujt.