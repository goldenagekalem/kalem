---
title: "Po, Jasiri është imami im."
seoTitle: "Po, Jasiri është imami im."
seoDescription: "Në afërsisht 10 vite në islam, kam dëgjuar imamllarë të kërkojnë falje publike përballë njerëzve 2 herë. Të dyja herët ishin nga Jasiri, çuditërisht. Të kër"
datePublished: Fri Jan 26 2024 20:46:42 GMT+0000 (Coordinated Universal Time)
cuid: clrv45mzu00000ajscjzl0jb0
slug: po-jasiri-eshte-imami-im
cover: https://cdn.hashnode.com/res/hashnode/image/upload/v1706301953667/8d31a671-ad79-4b51-8ce2-c65bc4c40db9.jpeg
tags: opinion, jasir-kadi, imam

---

Në afërsisht 10 vite në islam, kam dëgjuar imamllarë të kërkojnë falje publike përballë njerëzve 2 herë. Të dyja herët ishin nga Jasiri, çuditërisht. Të kërkosh falje nuk të bën "legen" por tregon që i pranon dobësitë hapur, dhe kjo është shenjë force dhe përgjegjshmërie.  
  
Kërkimfalja e parë ishte prej një lajthitje teologjike që Jasiri pati, ku për shkak të gjuhës që përdori, shumë njerëz menduan se deklaroi se kur'ani kishte probleme në narrativë, por ajo narrativë për të cilën Jasiri foli ishte narrativa e cila shpjegon ruajtjen e autenticitetit të kur'anit që nga koha e profetit Muhamed saws dhe qorrsokaket ku të fusin kritikët e islamit me urdhrin e Othmanit për djegien e kopjeve jashtë narrativës kuranore të trashëguar nga Hafsa dhe Zejdi.  
  
Kërkimfaljen e dytë e bëri pikërisht në hutben e dytë të kësaj xhumaje, ku përmendi se sa afër senatorëve amerikanë ishte, dhe ishte totalisht i heshtur qoftë edhe për të këshilluar disa prej muslimanëve të senatit të cilët më fort mbronin identitetin queer sesa çështjet e muslimanëve në SHBA.  
  
Në kaq vite, dy janë faljet publike që kam dëgjuar nga të gjithë imamët që kam ndjekur, të dyja nga Jasiri. Edhe pse nuk e kam takuar kurrë dhe nuk e di a do e takoj ndonjëherë në këtë dynja, Jasiri më ka mësuar më shumë për islamin sesa më kanë mësuar imamët në Shqipëri, Gjermani t'i marrësh bashkë. Me leksionet e tij të stërholluara nga ana akademike, në kuptimin e mirë të fjalës, Jasiri më mësoi Sirën, Jasiri me mësoi hadithin, Jasiri më mësoi argumentin, Jasiri më mësoi si të mbaj qëndrime për çështjet me të cilat nuk bie dakord, pa kaluar në ekstremin tjetër, Jasiri më ktheu dashurinë për dijen, e cila nga shumë imamllarë sot është e personalizuar me pa të drejtë pikëpyetje, e jo më kritike. Idhujt i kisha rrëzuar me kohë, por Jasiri më mësoi të mos ngre as kulte ndaj dijetarëve. Edhe pse totalisht modest dhe i përulur, ku nuk ka pranuar kurrë të quhet dijetar, jeta akademike e tij, sot e ka ulur në këshillin e fetvave për Amerikën e Veriut (SHBA dhe Kanada).  
  
Prandaj po, e them me gojën plot, që nëse nuk do kisha ndjekur leksionet e tij, sot do kisha përfunduar edhe unë në sektarizma dhe ekstremizma të panevojshme. Jasiri risolli balancën duke më treguar që ndarja lindje-perëndim nuk është as lufta ime e as beteja e islamit.