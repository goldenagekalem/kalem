---
title: "Edi, Edi! Hiq kostumin!"
datePublished: Fri Jan 26 2024 19:31:20 GMT+0000 (Coordinated Universal Time)
cuid: clrv1gqe0000c09jugyl5ehg5
slug: edi-edi-hiq-kostumin
cover: https://cdn.hashnode.com/res/hashnode/image/upload/v1706297300738/f4faeb75-0094-4e25-82cf-33c0a9a271ca.jpeg
tags: satire, ironi, politike

---

Në pasditen e 31 dhjetorit, Edi iu afrua së shoqes dhe i dha një puthje të fundit. Ora shënonte gjashtë. Pasi mbathi këpucët e tij, mori të birin për dore dhe iu drejtua derës.

\- Babi, ku po shkojmë? - e pyeti me kuriozitet djaloshi i vogël.

\- Deri tek kisha bir. Se po na presin - i përgjigjet Edi.

\- O babi, po a nuk kanë prift ata?

\- Jo bir, prifti qe sëmurë. Prandaj po shkoj unë. Kristianët kanë nevojë për mua. Nuk i le dot.

Me të shpërndarë bukën dhe verën te besimtarët nën rrobat e priftit, Edi mori djaloshin për dore dhe iu drejtua portës së kishës.

\- Babi, ku po shkojmë? - e pyeti i biri përsëri.

\- Në xhami bir. Na presin besimtarët.

\- Babi, babi! Po a nuk kanë hoxhë ata?

\- Jo bir. Hoxha ka ikur e punon murator në Gjermani.

\- Po ti nuk je mysliman si mami. Kurse unë jam hebre o ba'. Si do falesh me ta?

\- Të falen ata bir, e unë do u lexoj Kuranin.

Besimtarët ishin falur. Po prisnin Edin të recitonte hadithet e profetit. Por Edi kishte një plan tjetër.  Ai recitoi Kuranin duke i lënë gjithë besimtarët gojëhapur dhe të mahnitur. Besimtarët pasi e dëgjuan, i bënë sexhde Allahut dhe e falenderuan Atë për mrekullinë që kishin dëgjuar.

Me të mbaruar tek xhamia, Edi hoqi fezin osman të mbështjellë me çallmë të bardhë, dhe iu drejtua derës së xhamisë.

\- Babi! Babi! Po tani ku po shkojmë?

\- Te News24 bir. Do korrigjojmë artikujt e Rakipllarit.

\- Babi, po a nuk kanë kryeredaktor ata?

\- Kanë bir. Por kryeredaktorët që kanë ata janë të paaftë. Vetëm unë u vij hakut atyre.

Tek kontrolloi gjithë kryetitujt për ditën e nesërme, Edi filloi menjëherë t'i korrigjonte. Rakipllari i skuqur e shihte me plot kërshëri, por dhe i vinte turp nga vetja se si kishte arritur që Edit mos t'i pëlqente asnjë nga titujt e gazetës. Me të gdhendur titujt e rinj fët e fët, Edi me të birin iu drejtua portës.

\- Babi. Po tani ku po vemi?

\- Te Mamaqi bir. Kam prova.

\- Babi, babi. Po nuk kanë aktorë ata?

\- Jo bir. Aktorët janë bërë politikanë që kur xhaxhi Lali prishi teatrin. Vetëm unë mbeta.

Xhirimet me Mamaqin mbaruan shumë shpejt. Edi e kishte përvetësuar tekstin mjeshtërisht. Roli i tij ishte i vështirë. Por nuk kishte vështirësi për Edin. Pasi u puth edhe me Mamaqin, Edi iu drejtua portës me djalin përdore.

\- Babi! U mërzita dhe kam uri. Po tani ku po shkojmë?

\- Te Dervish Hatixheja biro.

\- Po a nuk kanë dervish ata?

\- Jo bir. Dervishët ishin të gjithë në trans. T'u mbajmë pak ligjërim për baba Aliun, këput dhe ti ndonjë kofshë pule meqë ke uri.

Duaja e Edit në tyrben e Dervish Hatixhesë shkoi për Ilir Metën. Sipas Edit, një ditë Iliri do të ishte aq besnik në politikë sa edhe në futboll, kur bën tifo për Sëlltikun.

\- Po tani o ba? Nuk do vemi në shtëpi tek mami?

\- Jo bir. Tani do vemi në gjykatë.

\- Gjykatë? Po pse? Ç'ka ndodhur?

\- Do fusim xhaxhi Saliun në burg.

\- O babi, po nuk kanë gjykatës ata?

\- Jo biri im. Gjykatësi nuk kaloi vetingun.

Edi nuk e përdori fuqinë e tij. Mund edhe ta vriste, por ishte burrë i mëshirshëm. Kështu, Edi e dënoi me burg. Pasi hoqi rrobën e magjistrit juridik, Edi iu drejtua portës së gjykatës për të dalë.

\- Po tani babi? Prapë ndonjë punë?

\- Te Fotinia bir.

\- Po Fotinia ç'ka?

\- I është prishur lavatriçja.

\- Po a nuk ka teknik lavatriçesh ky qytet?!

\- Jo bir. Punojnë të gjithë në call centera sot. Kush do i bëjë këto të tjerat?

Fotinia i bëri një filxhan kafe, i dha edhe Zahos një çokollatë. Edi e refuzoi kafen. Nuk pinte kurrë në detyrë. E konsideronte ryshfet. Por çokollatën e djalit, meqë kishte uri e lejoi nga mëshira e tij. Lavatriçja u rregullua. Kishte vetëm një defekt të vogël. Tek u përqafua me Fotininë, Edi me të birin iu drejtuan portës.

\- Babi, më thuaj që për sot mbaruam!

\- Jo bir, kemi edhe një punë të fundit.

\- Po ç'punë o ba'. Unë dua të vete në shtëpi të shoh emisionet e fundvitit.

\- Do ta shohësh LIVE bir, jo nga ekrani. Atje po shkojmë.

\- Babi, po ç'do bëjmë ne aty?

\- Jam i ftuari special bir.

\- O babi, po a nuk kanë karagjoz ata?

\- Jo bir. Karagjoz në këtë dynja, jam vetëm unë.