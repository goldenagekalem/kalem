---
title: "Grinçi i festës së pavarësisë"
seoTitle: "Grinçi i festës së pavarësisë"
datePublished: Fri Jan 26 2024 20:35:07 GMT+0000 (Coordinated Universal Time)
cuid: clrv3qqz000010ajpenpcg18h
slug: grinci-i-festes-se-pavaresise
cover: https://cdn.hashnode.com/res/hashnode/image/upload/v1706301240631/00afe21c-914f-4b93-b8ca-8a505f9a08d0.jpeg
tags: opinion, shqiptaret, perandoria-osmane, skenderbeu, festat-e-pavaresise

---

T'ju jap një perspektivë tjetër për festat, pa ju prishur festën.

Po e filloj me 29, meqë është më pak filozofike për mua çështja. Historianët gjermanë thonë se janë rreth 500 nazistë të vrarë në Shqipëri gjatë luftës. Shqipëria komuniste ka 28 000 dëshmorë që dhanë shpirtin për mëmëdheun. Kjo do të thotë se një gjerman, ka vrarë rreth 52 partizanë. Shtoi kësaj edhe veteranët që dekoronte Enver Hoxha, që ishin gjallë. Një zotëri donte të qëndronte politikisht korrekt, edhe pse urrente komunistët, nuk e mohonte luftën nacional çlirimtare se kishte hall mos na ofendonte pleqësinë veterane. Punë e madhe, po e mohoj unë nisur nga ky fakt.

Sa për festën e pavarësisë, kam më shumë arsye të hesht, sesa të flas. Dhe kjo nuk vjen se kam ndonjë problem me shqiptarinë në përgjithësi por me shtet-kombet në veçanti. Shtet-kombet janë koncept fare i ri në histori, as 200 vite nuk i ka, dhe ne fluturojmë me preshin e krenarisë sikur kjo Shqipëria ka qenë e tillë që në epokën e bronxit.

Së dyti, paradoksi më i madh, qëndron në faktin se ne na flitet për një Shqipëri etnike natyrale, gjigandeske nga kjo që është sot, nga Gjiri i Ambrakisë e deri në lumin Sava e Drava (sepse deri aty shkonin ilirët por edhe shqipfolësit sot), ndërkohë po shkojmë drejtë një bote e cila mori përsipër t'i coptonte me vetëdije të plotë ato troje e ne u tundim flamurin, e ata/ato qeshin.

Së treti, më duket si ditë armëpushimi për ato bandat që sorrollaten dhe vrasin njerëz në mes të pazarit. Përshtypja që mua më jepet është sikur shqiptarëve u kanë ngecur nga një flamur në dorë falë historisë sa për të festuar dhe nga krahu tjetër nuk mbeti politikan pa e vjedhur e pa e grisur atë vend, nga më i babëzituri deri tek më i urituri. Kurse ne, mbajmë flamurin. Lëre pastaj atë cirkun, estradën dhe karikaturën që pash dje, që kishin gjetur njërin që ngjante fiks si Ertugruli dhe e kishin vënë majë një kali të lodhur e të imët, në rolin e heroit "kombëtar". Kjo është tallje me Skënderbeun, jo nderim. Karikaturë e gjallë. Dukej që ishte skenar tipik i rilindjes së turpit. Fundja edhe u ka ikur pak koha këtyre cirqeve nacionaliste. Por ne jemi ende në atë kompleksin e inferioritetit ku presim konfirmimin nga bota.

Së katërti, ne nuk kemi një dakordësi mbi simbolet dhe personazhet, çfarë konsiderohet shqiptar i mirë, shqiptar i keq, apo ç'vlera dhe ç'anti vlera kemi si komb, kush janë figurat që na përfaqësojnë etj etj. Ideja e të bashkuarit nën një flamur sa të shohë bota, e cila nuk i rreh fare për një dhomë e një kuzhinë sa jemi ne, pa ezauruar çështjen identitare si fillim, është paradoks edhe më i madh se paradokset e mbipërmendura.

Së pesti, doja së paku t'ju uroja juve që festoni meqë vet paskam këto komplekse. Por pastaj nuk ma bëri zemra sepse mu kujtua Sulltan Abdylhamidi se si e degdisën xhonturqit dhe sabatjanët në Selanik, çfarë lufte bëri të mbante gjallë hilafetin dhe se si krijimi i shtet kombeve është shkak dhe njëkohësisht pasojë e rënies së kupolës përbashkuese të muslimanëve, qofshin ata edhe shqiptarët. Dhe shihja hoxhallarët dje, më të kompleksuar se vetë shqiptarët. Shqiptarët i imponohen botës që t'i pranojë si shqiptarë, hoxhallarët i imponohen Shqipërisë që t'i pranojë si hoxhallarë shqiptarë. Më vinte me vjell. Mos ketë robi dy fije dhembshuri për hutbet që kanë nxjerrë hoxhallarët më parë nga Ebu Bekri e deri tek Abdylhamidi. Nuk po thotë njeri të punojnë kundër shtetit, por edhe të imponohen në këtë nivel me simbole që nuk kanë kurrfarë lidhje me islamin, ky është turp. E kurrë mos i pranofshin, e as nuk do të pranohen, sepse figurat e tanishme të kombit tonë, janë antifigura për islamin. Mbrojnë gjasme simbolet kombëtare këta, e nuk ua dëgjova një herë zërin të thonin dy fjalë kur Lali Eri dhe Edi Rama thanë se Sarajet e Toptanëve do i jepeshin Izraelit për muze për holokaustin. Me holokaustin nuk kemi gjë, por vallaj tek sarajet më djeg dhe duhet t'u digjte edhe këtyre.

Së fundi, Shqipëria për 111 vite, ka dhe po aq versione. Që nga Ismail qemali e deri tek ky kllouni që i thotë vetes baba i kombit. Tani, gjynah mos paça zgjidhni e merrni: Për kë shqipëri jeni krenar, të kujt epoke a rregjimi, se për realitetin e dimë që nuk jeni?

Dhe sa për sqarim, unë nuk i urrej shqiptarët, por ama nuk kam asnjë farë ndjenje krenarie nacionaliste kot. As patriotizëm nuk kam, sepse nuk besoj fare në flamuj e shtet-kombe. Do ndihmoja një kinez apo amerikan (ose do e refuzoja) njëlloj si do e ndihmoja një shqiptar.