---
title: "Absurd: Beduini në vrimën e hardhucës."
seoTitle: "Absurd: Beduini në vrimën e hardhucës."
seoDescription: "Tek po shihte kofshën e një bjondeje për të cilën i lindi dëshira ta shqyente porsi mishi i pulës që shqeu këtë të djelë, një goditje e fortë pas koke i erd"
datePublished: Fri Jan 26 2024 19:25:54 GMT+0000 (Coordinated Universal Time)
cuid: clrv19qd600000al0gatre2ka
slug: absurd-beduini-ne-vrimen-e-hardhuces
cover: https://cdn.hashnode.com/res/hashnode/image/upload/v1706297026355/25744f86-eca6-4730-b02b-aecfa4b78833.jpeg
tags: satire, ironi, religjion

---

Abdylkadër el Krosfiti u ngrit tepër vonë atë ditë. Sabahu kishte kaluar me kohë. Abdylkadri menjëherë rrëmbeu telefonin e tij dhe filloi të bënte swipe në TikTok. Në të shumtën e rasteve, videot që shihte ishin për futboll, ndonjëherë ndonjë video humoristike por si zakonisht në atë program, nuk mungonin as gra gjysmë të zhveshura të cilat Abdylkadri herë pas here i studionte shkencërisht.

Tek po shihte kofshën e një bjondeje për të cilën i lindi dëshira ta shqyente porsi mishi i pulës që shqeu këtë të djelë, një goditje e fortë pas koke i erdhi nga e djathta:

"Akoma shtrirë ti?" - ja behu e shoqja. "Ngrehu, idiot! Të shpëlaftë kanceri! A the që do nxirrje fëmijët shtëtitje sot?"

"Grua, nuk i nxjerr dot" - iu përgjigj Abdylkadri. "Duhet të shkoj tek hoxhë efendia se më ka lindur një pyetje."

"Po nuk ia bën dot nesër pyetjen?"

"Jo grua! Është me zarar. Duhet ta marr vesh sot patjetër".

Gruaja u dorëzua dhe u kthye dhe ajo në TikTok-un e saj ku zakonisht shihte trupa të palestruar djemsh të rinj. Ndërkohë që ajo ishte e hutuar me kubat prej muskuli në barqet e djemve, Abdylkadri i futi edhe një vizë kokainë fshehurazi, u vesh, e doli.

Rrugës e ndali Fotinia, një beqareshkë e cila jetonte momentin pa shumë kokëçarje. Sapo e pa Abdylkadrin ajo i dha një përqafim dhe një puthje të ëmbël.

"Për ku kështu, zogu?" - pyet ajo.

"Për palestër zemra, s'e sheh si jam lluqur?" - ia ktheu Abdylkadri.

"Të vesh të vesh. Po deshe hajde për darkë nga unë sot."

"Kam kuçedrën pushim këto ditë zogu. Mbase nga java tjetër."

Abdylkadri fluturoi. Hipi në makinë dhe i dha gaz. Nuk donte të vonohej. Sapo mbërriti tek parkimi i palestrës, Abdylkadri shfryu:

"Prap plotë! Ku e lash atë pasaportën e invalidit? Ta parkoj te invalidët, se u pa puna." - mendoi.

Sapo parkoi në hapsirën e invalidëve, Abdylkadri doli nga makina, dhe iu drejtua bagazhit mbrapa ku kishte dhe rrobat. Hapi zinxhirin e çantës e cila rrinte gjithmonë në bagazh dhe filloi të vishej. Pantallonat nuk i hoqi, sepse bënte ftohtë, por veshi xhilbabin e bukur ngjyrë të zezë dhe vuri në kokë takien e bardhë. Përpara se të futej në palestër, u pa dhe një herë në pasqyrën e makinës se si dukej.

"Si pëllumb! MashaAllah!" - foli nën zë tek buzëqeshte me krenari për veten e tij.

Sapo ishte bërë gati, tek dera e palestrës pëshpëriti: "Bismilah!" - dhe u fut brënda. Hoxhë efendia kishte mbaruar mësimin për strict pressin dhe ishte në mbyllje të leksionit mbi deadlift-in. Abdylakdri nuk ishte i interesuar për to, por për atë që vinte mbrapa: Pyetje-përgjigje.

Hoxha fliste shtruar dhe zëri i tij dëgjohej qartë dhe në harmoni të plotë me muzikën House që kishte vënë sportelisti i palestrës në sfond. Me të mbyllur demostrimin për peshëngritjen, hoxha iu drejtua xhematit: "Keni ndonjë pyetje?". Askush nuk foli. Me sa dukej peshëngritja ishte e qartë. Zakonisht nxënësit çalonin tek pyetjet teorike si për shembull: "Kush janë gjashtë shtyllat e imanit", megjithatë tek këto praktiket ishin shembullorë.

Dhe momentin i Abdylkadrit erdhi sapo hoxha hapi rubrikën "Pyetje-Përgjigje të përgjithshme". Abdylkadri nxitoi të ngrinte dorën:

"Hoxhe selom. Ça ke bo nai gjo?" - e përshëndeti Abdylakdri.

"Elhamdulilah" - ia ktheu hoxhë efendia duke fërkuar vithet e tij të bëra flakë nga dead lifti.

"O hoxhe, o gangster! Më doli dje njëra në TikTok, ishte me shami. Edhe po fliste për një gjë që ma hoqi mendjen fare. Shife ç'thoshte: Udhët mistike të islamit janë katër: Sheriat, tarikat, hakikat dhe marifet. Ç'janë këto mër hoxh' mër njish?"

Hoxha u bë tym! Ngrysi vetullat dhe e pa shtrëmbër.

"Djalë, paske filluar të shkasës. Me këto lloj pyetjesh, do devijosh shumë shpejt."

"Po aman o hoxhë, ta di sa për kulturë."

"Dëgjo mor djalë, këto janë fe tjetër. Lëre ç'del gruja e huaj me shami. Ne nuk kemi udhë mistike por ne kemi qark të shkurtër."

"Qark të shkurtër? Domethënë, nuk është myslimane kjo TikTok-erja me shami?"

"Jo, more djalë. Do jetë fe tjetër. Rëndësi ka që të dish qarkun e shkurtër të myslimanit. Fluturon direkt në xhenet po dite këtë."

"Po hë, hoxhë, se plasa! Ma thuaj."

Hoxha heshti pak, i bëri djalit të sportelit me shenjë të ulte muzikën, dhe pasi ra heshtja totale, foli:

"Qarku u shkurtër i myslimanit është: Xhahiljet, shehadet, sheriat dhe muhabet. Nuk ka myslimani tarikat. Mos lër nam. Je më i qartë tani?" - elaboroi hoxha.

"Aman, o hoxhë, o maestro, sa fjalë të bukura që fole. Por edhe ne kështu e kemi mësuar me hoxhë Vilhelmin në Zoom të premteve gjatë hutbes së xhumasë." - iu përgjigj i liruar Abdylkadri.

"Hoxhë Vilhelmi është qafir." - ia preu papritur hoxhë efendia.

"Qafir?" - u habit Abdylkadri.

"Qafir qafir. Por fjalën dëgjoja, se është burrë i urtë. Ja këtë ta ka thënë bukur."

"O hoxhe, o njish, po pse hoxhë Vilhelmi është qafir?"

"Nuk pranon të ndrrojë emrin e tij prej katoliku."

"Po kjo tiktokerja, qafire është?"

"Jo jo, ajo është fe tjetër. Hoxhë Vilhelmi është qafir."

"Kuptoj, hoxhë" - gënjeu Abdylkadri - "Bëfsh hajër. Po edhe një pyetje të fundit do ta bëj. Ma bëj hallall."

"Hallall e ke, mor djalë. Për këtë punë është palestra. Shprehu."

"Ti vetë hoxhë, a nuk e ke emrin Dhimitër? Pse hoxhë Vilhelmi qenka qafir e ti jo?"

"More djalë, Dhimitër është emër ortodoks, Vilhelm është emër katolik. Je në vete, apo jo?"

...........

I frymëzuar nga hadithi 2669 A, Muslimi.